<p>Új helyre költözni sosem egyszerű, hát még ha ismerősök nélkül teszed ezt. Talán nem is gondolnád, hogy hányan szenvednek honvágyban, hányan teljesítenek rosszabbul, vagy hányan hagyják ott az egyetemet emiatt.</p>
<p>Hidd el, ha nehezen is kezdődik, életed legjobb része lesz ez, ezért fontosnak érezzük, hogy ezzel a 9 tippel megkönnyítsük az első heted a kollégiumban.</p>
<h2>1. Hagyd nyitva az ajtód</h2>
<p>A nyitott ajtó módszer a leggyorsabb útja az ismerkedésnek. Nyitott ajtó = barátságos lakók, akikkel lehet egy jót beszélgetni.</p>
<p>Ha úgy érzed, a nyitott ajtó ellenére kevesen térnek be a szobádba, próbálj ki egy vicces ajtótámaszt, ami máris alapját képezheti egy kellemes beszélgetésnek:</p>
<figure id="attachment_257" aria-describedby="caption-attachment-257" class="wp-caption alignright"><img loading="lazy" class="wp-image-257" src="{{ asset('images/cikkek/vicces-ajtotamasz-768x384.jpg') }}" alt="Vicces ajtótámasz" width="768" height="384"><figcaption id="caption-attachment-257" class="wp-caption-text">Ennek láttán tuti bejönnek az emberek a szobádba!</figcaption></figure>
<h2>2. Pakold ki a cuccaid minél hamarabb</h2>
<p>A honvágy könnyen hatalmába keríthet, ha még nem voltál soha kollégista, vagy teljesen egyedül jöttél ebbe az idegen környezetbe. Az egyik legjobb módszer a honvágy legyőzésére az, ha minél hamarabb otthonosabbá teszed szobádat, kipakolod a dobozokat és bőröndöket, majd besúvasztod őket a szekrény mélyére. Hozz el otthonról mindenféle csetreszt, vagy vásárolj be a város valamelyik dekor boltjában, és alakíts ki egy teljesen új, mégis kellemes környezetet.</p>
<p><img loading="lazy" class="alignright size-medium wp-image-262" src="{{ asset('images/cikkek/panda-koliszoba-szepsegverseny-768x512.jpg') }}" alt="Panda szoba szépségverseny" width="768" height="512"></p>
<p>Hamarosan indul a Panda Szoba Szépségversenyünk, érdemes már most elkezdeni összedolgozni a szobatársakkal!</p>
<p> </p>
<h2>3. Fedezd fel a kampuszt!</h2>
<p>Az egyetem több épületből áll, és valószínűleg a legtöbben lesz is órád. Ha van némi szabadidőd, járd körbe a kampuszt, és tájékozódj!</p>
<ul>
    <li>Van-e büfé az adott épületben, vagy még a kollégiumban el kell készítened a harapnivalót a 6 órás előadásra?</li>
    <li>Merre van az egyetemi könyvesbolt?</li>
    <li>Hol a Kollégiumi Iroda, a Tanulmányi Osztály és a Pénzügy?</li>
    <li>Merre tudsz bulizni, kikapcsolódni, shoppingolni?</li>
</ul>
<p>Ha ezeket az első héten felderíted, rengeteg felesleges gyaloglástól és fejfájástól kíméled meg magad.</p>
<h2>4. Ne tölts sok időt egyedül</h2>
<p>Főleg ne az első éjszakáidon! Nem, nem arra célzunk, hogy első héten szedj fel valakit, annak is megvan a maga ideje! A cél, hogy a honvágy ne keríthessen hatalmába.</p>
<p><img loading="lazy" class="alignright size-medium wp-image-217" src="{{ asset('images/cikkek/honvagy-768x509.jpg') }}" alt="Honvágy, otthon, star wars" width="768" height="509"></p>
<p>Eleinte igyekezz minden kolis rendezvényen, szintes találkozón, esti filmnézésen részt venni. Ha valaki felveti egy jó kis társasozás lehetőségét, ne mondj nemet, sőt! Ha te magad szeretnél kezdeményezni, érdeklődj a kollégiumi vezetőknél, a legtöbb helyen van raktáron néhány játék.</p>
<p>Sok kollégiumban rendszeresen szokott lenni társasjáték nap, szerveznek anime találkozókat, illetve a kollégium Szeniorjai rengeteg további programmal készülnek.</p>
<h2>5. Találkozz annyi emberrel, amennyivel csak tudsz</h2>
<p>Kopogj be a szint összes szobájába, mutatkozz be, és mondj magadról valami érdekeset. Biztos furcsának fog tűnni az ott lakóknak, viszont garantáltan emlékezni fognak rád később.</p>
<p><img loading="lazy" class="alignright size-medium wp-image-252" src="{{ asset('images/cikkek/boldog-emberek-ugralnak-768x310.jpg') }}" alt="Boldog emberek ugrálnak" width="768" height="310"></p>
<p>Úgy érzed teljesen átlagos vagy, és nincs semmi jó sztorid? Beszélj</p>
<ul>
    <li>a sorozatokról amiket szeretsz</li>
    <li>a filmekről amiknek rajongója vagy</li>
    <li>a játékokról amivel játszol</li>
    <li>a könyvekről amiket kiolvastál</li>
</ul>
<p>Nem is gondolnád mennyi Star Wars, Harry potter vagy anime rajongó van a kollégium szerte.</p>
<p>Nekünk is volt egy PandAnime klubunk, amit igyekeztünk havonta összehívni. Itt társasoztunk, beszélgettünk, rajzoltunk, a végén pedig néztünk egy jó animét.</p>
<h2>6. Ha elsőre senki sem szimpi…</h2>
<p>Ha úgy érzed, a megismert emberek közül mindenki egy kicsit furcsa, és egyikkel sem lennétek országos cimborák, ne ess pánikba! Ez még csak az első hét, az egyetem 3-7 éve alatt bőven le fog cserélődni a baráti társaságod 1-2 alkalommal.</p>
<p>Vegyél részt kolis programokon, szint vetélkedőkön, tanulj együtt a többiekkel, és néha menj el bulizni is.</p>
<p>Tapasztalatunk szerint a legjobb dolgok a “Valaki…” kezdetű mondatokból kerekednek, például</p>
<ul>
    <li>Valaki segítsen szétválogatni ezt az 1000 kártyát</li>
    <li>Valaki jöjjön még nyolcadik embernek a csapatba</li>
    <li>Valaki önkéntesre lenne szükség a következő kísérlethez</li>
</ul>
<p>Ez rengeteg olyan lehetőség, melyből csak jól jöhetsz ki! Valakivel együtt dolgozol egy projekten, egy csapat része lehetsz, vagy a figyelem középpontjába kerülsz. Legyél a tettek embere!</p>
<h2>7. Nagyon sokan pont olyan feszültek, mint te</h2>
<p>Úgy érzed bénán jönne ki, ha csak úgy bekopognál egy szobába? Gondolj csak bele te mennyire felszabadulnál, ha valaki besétálna az első héten, és elkezdene beszélgetni veled!</p>
<p>Akármilyen keménynek mutatják magukat a többiek, sok-sok kollégista év kell ahhoz, hogy valaki új helyre költözve egyből otthon érezze magát. Sokszor a legnagyobb arcok, vagy a legszebb lányok szorulnak rá a legjobban arra, hogy valaki őszintén foglalkozzon velük, beszélgessen egy kicst.</p>
<p>Legyél Te ez a valaki!</p>
<h2>8. Mindig legyen nálad cukor vagy csoki</h2>
<p>Nem tudsz bekapcsolódni egy beszélgetésbe? Hogy ne érezd magad feleslegesnek a szobában, legyen nálad egy doboz cukor vagy csoki, amit néha körbe kínálsz.</p>
<p><img loading="lazy" class="alignright size-medium wp-image-253" src="{{ asset('images/cikkek/cukorka-768x384.jpg') }}" alt="cukorka" width="768" height="384"></p>
<p>Ezt a taktikát sikeresen alkalmaztuk 2010-ben, ami máig tartó barátságokat eredményezett.</p>
<p>Vigyázz, hogy ne told túl, nem kutyáknak osztogatsz jutalom falatot!</p>
<h2>9. Egyél finomakat</h2>
<p>Ha nincs időd, nem szeretsz vagy egyszerűen lusta vagy főzni magadra, próbálj ki néhány ételszállítót. A veszprémi Központi Koliban volt például egy Panda Büfé nevű pizzériánk, így az épületet sem kellett elhagyni egy jó kajáláshoz, sokszor pizsamában jöttek a hallgatók az ételért.</p>
<p>Szólíts le más kollégistákat, hogy tudnak-e egy jó helyet, esetleg csatlakozhatsz-e hozzájuk, és máris van valami programod, amivel le tudod magad kötni, és embereket is találtál akikkel tudsz ismerkedni.</p>
