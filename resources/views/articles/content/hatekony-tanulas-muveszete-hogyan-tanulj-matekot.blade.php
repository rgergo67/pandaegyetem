<p>A legtöbben rengeteget szenvednek a matekos tárgyakkal, és teljesen meg tudom érteni őket. Roppant száraz tárgy, köszönhetően a sok képletnek és definíciónak, melyek miatt a hatodik hét után már fogalmuk sincs mit ír fel a tanár a táblára.</p>
<p><em>„A matematikus egy vak ember, aki egy sötét szobában keres egy fekete macskát, ami nincs is ott.”</em></p>
<p>Nekem 90%-os analízis vizsgát sikerült összehoznom, így jogosan merül fel a kérdés, mégis mennyire értem meg őket?</p>
<p>Nos, elárulom, hogy összesen 7 alkalommal vettem fel a tárgyat, és a hatodik után semmivel nem tudtam többet, mint előtte. Az oka rendkívül egyszerű: nem jártam be órákra. Csak ZH és vizsga előtt egy héttel vettem elő az anyagot, és ültem neki tanulni.</p>
<p>Reál típusú tárgyaknál <em>(matek, programozás, fizika, kémia)</em> a legfontosabb szabály: <strong>járj be órákra.</strong></p>
<p>Próbálj figyelni, jegyzetelj szorgalamas, és ha időközben véletlenül <strong>elveszted a fonalat, ne ess pánikba!</strong> Miután hazaértél, válassz a következő 4 dolog közül egyet:</p>
<h3>Mutass érdeklődést!</h3>
<p><em>„Amikor az Alföldön járok, mindig érdeklődéssel nézek körbe. Pusztán kíváncsi vagyok.”</em></p>
<p>Engem érdekel a programozás, így mindig érdeklődéssel, kíváncsian vetettem bele magam a feladatokba.</p>
<p>Akik nem így tettek, nem voltak motiváltak abban, hogy megértsék a dolgok működését. Inkább megpróbálták bemagolni az egész kódot, ahelyett hogy az egyes építőelemek feladatát értették volna meg, hogy aztán maguktól rakják össze a programot.</p>
<p>A matek ugyanilyen. Megpróbálhatod <strong>játékként felfogni</strong> mint egy Soduku-t, és élvezetet találni a megoldás felkutatásában. Nagy segítségedre lehet a <x-a href="https://www.wolframalpha.com/" target="_blank">Wolfram Alpha</x-a>, ahova egyenlet töredékeket, vagy akár a teljes feladatot begépelve, részletes levezetést kapsz a megoldásról.</p>
<p>Ugyanilyen hasznos a telefonos <x-a href="https://photomath.net/en/" target="_blank">Photomath</x-a> alkalmazás, amivel elég lefényképezned a feladatot, és néhány másodperc után már olvashatod is a megoldást.</p>
<p><x-a href="https://photomath.net/en/" target="_blank"><img loading="lazy" class="aligncenter size-medium wp-image-413" src="{{ asset('images/cikkek/photomath-768x432.jpg') }}" alt="Photomath" width="768" height="432"></x-a></p>
<h3>Vissza az alapokhoz</h3>
<p>Természetesen nagyon nehéz érdeklődést mutatni valami iránt, ami unalmasnak és bonyolultnak tűnik, így választhatod azt is, hogy visszatérsz az alapokhoz.</p>
<p>Kezdj el visszalapozni a jegyzeteidben egészen addig a pontig, amíg azt nem mondod: <em>„Ez itt még teljesen érthető”</em>, majd használd az ott lévő technikát egy másik példán.</p>
<p><strong>Attól, hogy látod és érted valaminek a működését, még nem jelenti azt, hogy használni is tudod. </strong></p>
<p>15 éves korodban rengetegszer láthattad szüleidet autót vezetni, mégsem biztos, hogy balesetmentesen el tudtál volna kocsikázni a belvárosban.</p>
<p>Ha sikerült megoldani egy példát, csinálj meg még két másikat az előző ZH vagy vizsga feladatai közül. Ha ezzel is megvagy, lehet hogy megértesz valamit ami felett eddig elsiklottál, és segít megérteni a továbbiakat.</p>
<h3>Kérj segítséget</h3>
<p>Ha nem mész semmire a tanulással, kérj segítséget. Azonban mielőtt ezt megtennéd, mindenképpen derítsd ki, mi az amit nem értesz!</p>
<p>Hozzám nagyon sokan jöttek úgy, hogy nem értik a programozást. Melyik részét? Hát úgy az egészet… Rendkívül demotiváló ez annak, aki megpróbál segíteni. Úgy tűnik, mintha semmit nem foglalkoztál volna az egésszel, mert aki bejár az órákra, arra legalább a legejéről ráragad valami.</p>
<p>Szinte minden kollégiumban és egyetemen vannak korrepetáló csoportok, ahol ingyen segít valaki elmagyarázni az anyagot. Miért teszi ezt? Hogy segítsen másokon, fejlessze előadói képességét, elég jó legyen és később pénzt kereshessen vele. Használd ki az ilyen lehetőségeket!</p>
<p>De ne feledd, csak akkor kérj segítséget mástól, ha te magad már próbálkoztál az anyag megértésével, hisz végeredményben neked kell megtanulnod. Ha magadtól jössz rá a megoldásra, általában magasabbról esik le a tantusz, és jobban megmarad.</p>
<h3>Tanítsd saját magad</h3>
<p>Attól, hogy van egy szuper tanárod akit mindenki dícsér, még nem biztos, hogy meg fogod érteni az ő logikáját és tanítási módszerét.</p>
<p>Szerencsére az internet tele van olyan segédanyagokkal, melyek akkor is megkönnyítik az anyag megértését, ha az órán leírt jegyzet teljesen kínai számodra.</p>
<p>Vannak úgynevezett <em>„ahhaaa!”</em> pillanatok, amikor kattan valami a fejedben. Onnantól valahogy minden világossá válik, egyszerű és érthető lesz. Az én <em>„ahhaaa”</em> pillanatom analízis terén akkor jött el, mikor végignéztem egy angol nyelvű oktató videót <x-a href="https://www.youtube.com/user/patrickJMT">patrickJMT</x-a> felhasználótól, aki rengeteg példán keresztül, számomra sokkal érthetőbben magyarázta el a dolgokat, mint ahogyan azt órán hallottam.</p>
<p>Azóta kijött egy magyar kezdeményezés is, amit nagyon dícsér mindenki, a neve <x-a href="https://www.mateking.hu/" target="_blank">Mateking</x-a>. Rengeteg a jó videó, érthetőek a magyarázatok, és a tárgyankénti féléves díj annyira alacsony, hogy szinte ingyen van egy magántanárhoz képest.</p>
<p>Ha nem probléma számodra az angol nyelvű matek tananyag, akkor érdemes megnézni az angol oldalukat a <x-a href="https://www.mathxplain.com" target="_blank">MathXplain</x-a>-t, ahol ugyanezt a tartalmat ingyen érheted el <em>(a cikk írásának pillanatában).</em></p>
<p>Ha szívesen olvasnál még többet ilyen dolgokról, vess egy pillantást a könyvünkre:<br>
    <a href="{{ route('jobb-jegyek') }}"><img loading="lazy" class="alignnone size-medium wp-image-162" src="{{ asset('images/cikkek/jobb-jegyek-10-lepesben-fb-preview-image-768x403.jpg') }}" alt="" width="768" height="403"></a></p>
