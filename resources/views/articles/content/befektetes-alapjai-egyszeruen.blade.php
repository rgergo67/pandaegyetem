<p>Miután elolvastad, garantáltan beleásod magad a témába, ugyanis rájössz, hogy <strong>jobb ha a pénzed dolgozik érted, mintha te dolgoznál a pénzért.</strong></p>
<h2>Mibe lehet befektetni?</h2>
<p>Minden befektetés, ami idővel pénzt hoz:</p>
<ul>
    <li>Bankban lekötött pénz ami kamatozik</li>
    <li>Lakás vásárlás amit albérlőknek ki lehet adni, esetleg felújítani és tovább adni</li>
    <li>Részvények, kötvények, kincstárjegy, állampapírok</li>
    <li>Életbiztosítás, egészségpénztár</li>
    <li>Saját magad továbbképzése, hisz több tudás, több pénz</li>
</ul>
<p>A fentiek közül a banki kamat keveset hoz, a lakás vásárláshoz rengeteg pénz kell, sajátmagad továbbképzése pedig megint csak oda vezet, hogy te dolgozol majd a pénzedért. Mit tudnak hát a részvények, miért olyan nagy durranás a tőzsde, és érdemes-e egyáltalán ezt az egészet most elolvasnod? <em>(IGEN)</em></p>
<h3>Részvény</h3>
<p>Ha egy cégnek pénzre van szüksége a bővítéshez, részvényeket bocsájthat ki. Ezeknek sok fajtája létezik: némelyiknél szavazati jogod lesz, máshol elsőbbséget élvezel amikor osztalékot fizetnek, de alapvetően mindegyiknél a cég résztulajdonosa leszel.</p>
<p>A cégnek ez azért jó, mert ha kibocsájt 100 részvényt amit 1.000 forintos áron meg lehet venni, akkor látszólag a semmiért kap 100.000 forintot, amit aztán be tud fektetni.</p>
<p>Hogy néhány cég vonzóbbá tegye a dolgot, felajánlja a részvény tulajdonosainak az évenkénti osztalék fizetést, azaz kifizeti az éves nyereségének egy részét. Minél több részvényt veszel, annál több osztalékot kapsz. <x-a href="http://kiszamolo.hu/osztalekfizeto-reszvenyek-es-etf-ek/" target="_blank">Kicsit bővebben az osztalékot fizető részvények előnyeiről és veszélyeiről.</x-a></p>
<p>Nem csak osztalékból profitálhatsz, hanem idővel el is adhatod a részvényeidet. 2012-ben a Facebook 38 dolláros áron bocsájtotta ki részvényeit, amire rengetegen lecsaptak. Nemsokkal rá 17,5 dollárra csökkent a részvények ára, így rengetegen az eladás mellett döntöttek. Ez volt az a pont, amikor érdemes lett volna beszállni, mert azóta a részvények ára 130 dollárra emelkedett <em>(ezt 2016-ban írtam, 2021-ben az ára 352 dollár)</em>, és még most is nő.</p>
<p>Ha akkor vettél volna a megspórolt 500.000 forintodból 100 db részvényt, és ma az eladás mellett döntenél, több mint 3 millió forintod lenne belőle mindössze 4 év alatt. <em>(ha pedig tartottad volna 2021-ig, akkor most 10.5 milliód lenne).</em></p>
<p><strong>Úgy, hogy közben nem csináltál semmit.</strong> Persze utólag könnyű okosnak lenni.</p>
<h2>Mibe érdemes befektetni?</h2>
<p>2016-ban a legjobb alacsony kockázatú befektetés a lakástakarék volt, azonben ez sajnos megszűnt. Helyette lettek mindenféle hitelek, melyek költsége gyermekek számához lett kötve, mi ezt most figyelmen kívül hagyjuk.</p>
<h3>Állampapír</h3>
<p>A másik zéró kockázatúnak mondott befeketetési lehetőség az <strong>állampapír</strong>, nekünk is van ebből a tarsolyunkban. Ezeket az állam bocsájtja ki, és garantálja a befektetett pénzed utáni kamat megfizetését. Böngészd át az <x-a href="https://www.allampapir.hu" target="_blank">Állampapír honlapját</x-a>, ahol 2-7% közötti kamatokat ígérnek rövid és hosszútávú befektetésekre egyaránt. Van ami fix kamatot fizet minden évben, és van ami az inflációtól függően változtatja a kamatot.</p>
<p class="border-l-4 pl-8 italic"><strong>Mi az az infláció?</strong> A pénz értéke folyamatosan romlik. Biztosan hallottad már, hogy 1 gombóc fagyi 30 évvel ezelőtt csak 10 Ft volt, ugyanígy az átlag fizetés is csak 5-10.000 Ft. Ugyanígy lesz ez később is, ha a párnád alá teszel 100.000 Ft-ot, 30 év múlva lehet, hogy csak annyit fog érni, mint most 1.000 Ft. Ezért nem javasolják a pénzt otthon őrizgetni, hanem valamibe befektetni, például infláció követő állampapír, ami "elvileg" legalább annyit hozzátesz a pénzedhez, amennyit az egy év alatt romlik.</p>
<h3>Babakötvény</h3>
<p>Ez is egy állampapír, de csak akkor tudod megvenni, ha gyermeked születik, cserébe viszont jóval többet kamatozik, mint más állampapírok. Nyilván ez nem a te pénzed lesz, hanem a gyermekedé, de valószínűleg egyetemre, vagy lakásvásárlásra fogod felhasználni, így mégis csak a te pénzed.</p>
<h3>Egészségpénztár</h3>
<p>Nekünk egészségpénztárunk is van az <x-a href="http://ujpiller.hu" target="_blank">ujpiller.hu</x-a>-nál. Havonta 10.000 Ft-ot fizetünk be amiből levonnak néhány forint kezelési költséget, de általában novemberben szokott lenni nekik ingyenes befizetés akció, ilyenkor feltöltünk annyit, hogy meglegyen az éves 750.000 Ft befizetés.</p>
<p>Azért tesszük ezt, mert minden évben a befizetett összeg 20%-át hozzácsapja az állam, maximum 150.000 Ft-ig. 750.000 Ft 20%-a pont 150.000 Ft, így ennél többet nem is érdemes betenni. Fel lehet használni gyógyszer vásárlásra, szűrésekre, gyerek születés esetén ki tudsz venni egyben 1.000.000 Ft-ot, vehetsz belőle tanszert, iskoláztatási dolgokat, fizetheted a rezsi egy részét, temetést. Megjelölhetsz kedvezményezettet, aki szintén tudja használni, így például betegesebb hozzátartozóid is fel tudják használni.</p>
<h3>Részvények</h3>
<p>Ha részvényekben gondolkodnál, akkor 2016-ban például a <x-a href="http://www.minner.hu/te-is-lehetsz-az-elmu-tulajdonosa-az-aramszamlakbol-kapod-a-profitot/" target="_blank">Kulcs-Soft lett volna a nyerő</x-a>. 1db részvény 650 Ft-ba került, és 10.6% osztalékot fizettek utána. Ez azt jelenti, hogy ha lett volna 650.000 Ft spórolt pénzed, amin veszel 1000 db részvényt, június körül amikor fizetik az osztalékot, 64.000 Ft ütötte volna a markodat. Amennyiben a részvények ára még feljebb megy és később úgy döntesz eladod őket, azon is keresel.</p>
<p>Néhány gondolat a fentiekkel kapcsolatban:</p>
<ol>
    <li><strong>Mielőtt befektetsz valamibe, mindenképpen nézz utána!</strong></li>
    <li><strong>Attól, hogy valami állami, még nem garantál semmit!</strong> 2010-ben a magán nyugdíj pénztárak is megszűntek, pedig mindenki garantáltnak hitte őket. Aztán mikor majdnem mindenki otthagyta őket, kiderült, hogy mégsem szűnnek meg... Választások körül senki nem tudja mi fog történni. <em>(Nem politizálás, kormánytól függetlenül légy óvatos)</em></li>
    <li><strong>Ne fektesd be az összes pénzed kizárólag egy dologba!</strong></li>
</ol>
<h2>Hozam/kockázat arány</h2>
<p>A hozam/kockázat arány eredményét úgy is nevezhetnénk, hogy “este tudok aludni hányados”. Ha túl nagy kockázatot vállalsz, tönkre teheted magad idegileg, ha pedig veszélyek nélkül akarsz élni, jócskán korlátok közé szorítod majd a lehetséges nyereséged.</p>
<p>Van aki szemrebbenés nélkül tudja kezelni a pénzügyi hullámvasút változásait, míg más rettegve tekint a nagy pénzekkel kecsegtető, ám kockázatos befektetésekre. Hogy mekkora kockázatot vagy hajlandó vállalni, kizárólag rajtad múlik, azonban ez legyen az egyik első és legfontosabb döntés amit meghozol.</p>
<p>A befektetés világában a kockázat annak az esélyét mutatja meg, hogy a befektetett pénzed eltér a várttól.</p>
<p>Alacsony kockázat általában alacsony hozammal, magas kockázat pedig magas hozammal jár, de vigyázz! Egy magas kockázatú befektetésnél a bukás is nagy lehet!</p>
<p>Ha emiatt kockázatmentes befektetésben gondolkodnál, akkor beteheted pénzed egy bankba, ahol előre tudod mennyi lesz a hozamod. Sajnos mivel az éves infláció (3%) nagyobb, mint a jelenlegi banki kamatok (1-2%), ezért egyáltalán nem éri meg bent hagyni a pénzünket a bankban kamatozni. <x-a href="http://www.jokamat.hu/legjobb-kamat-Bank-12-ho-HUF.html" target="_blank">Természetesen van kivétel</x-a>, de általában ezeknek <x-a href="http://kiszamolo.hu/granit-bank-termekei/" target="_blank">kemény feltételei</x-a> vannak.</p>
<p><em><strong>Infláció</strong>: Van 100 forintod, amiért tudsz venni 10 gombóc fagyit. 10 év múlva a forint értéktelenedése miatt egy gombóc fagyi már nem 10, hanem 100Ft-ba kerül, így ugyanazért a pénzért kevesebbet kapsz.</em></p>
<h2>Diverzifikáció, avagy a kockázat megosztása</h2>
<p><img loading="lazy" class="size-medium wp-image-344 aligncenter" src="{{ asset('images/cikkek/befektetes-deiverzifikacio.jpg') }}" alt="Befektetés diverzifikáció" width="626" height="313"></p>
<p>Komplex formulákból álló kockázatmegosztó technika, amit egy <strong>roppant egyszerű példán mutatunk be</strong>:</p>
<p>Tegyük fel, hogy egy olyan szigeten élsz, ahol mindössze két cég működik: az egyik esernyőket árul, a másik naptejet. Ha minden pénzed az esernyősbe fekteted, esős napokon jól jársz, napsütéseseken pedig kevésbé. Ha a naptejessel teszed ugyanezt, akkor a helyzet pont a fordítottja lesz. Nézzük mi történik, ha az esernyősre fogadsz és</p>
<ul>
    <li>Az év nagyrészében süt a nap: nem igazán hoz pénzt a befektetésed</li>
    <li>Szinte végig esik az eső: nagyon jó hozamod lesz</li>
    <li>Fele fele arányban lesznek az esős és napos napok: közepesen teljesítesz, azonban amikor huzamosabb ideig süt a nap, azért egy kicsit <strong>stresszesebb leszel</strong>.</li>
</ul>
<p>A megoldás, hogy a pénzed 50%-át esernyős, 50%-át naptejes cégbe fekteted, így akár esik akár süt, mindenképpen profitálsz, <strong>függetlenül az időjárás megoszlásától</strong>. Csökkentetted a kockázatot, és nem lesz olyan nap ami totális bukás lenne az időjárás miatt, ergó jobban is alszol majd.</p>
<p>Valószínűleg te is látod, hogy a példa sántít, mert ez olyan mintha fej vagy írásnál mindkettőre feltennéd a pénzed felét, dupla vagy semmi alapon: akármelyik nyer, ugyanott vagy ahonnan indultál.</p>
<p>Éppen ezért kell a valós életben megfogadni a következő tanácsokat a kockázat csökkentésére:</p>
<ul>
    <li><strong>Nem választasz kizárólag egy befektetési formát.</strong> Ahelyett, hogy csak devizába vagy aranyba fektetnéd a pénzed, oszd meg ingatlan, kötvény, részvény, és más befektetési típusok között is.</li>
    <li><strong>Ne csak egyfajta kockázatú befektetést válassz</strong>: legyen köztük biztosabbnak tűnő mammut cég, és ígéretes de kockázatos startup is</li>
    <li><strong>Ne kizárólag egy iparágba fektess</strong>: ha csak Mercedes részvényeket vásárolsz, és egyik napról a másikra bedől az olaj piac, az autóipart is magával fogja rántani. Ha mellette számítástechnikába és napenergiába is fektettél, nagyobb biztonságban leszel, mert azokat kevésbé érinti majd a katasztrófa.</li>
</ul>
<h2>Hogyan tovább?</h2>
<ol>
    <li><x-a href="{{ route('beosztom.diak') }}">Oszd be a pénzed előre!</x-a></li>
    <li><strong>Ha van</strong> <x-a href="{{ route('articles.public_show', 'diakhitel-igenyles-torlesztes-tapasztalatok') }}">diákhiteled</x-a> vagy bármilyen más <strong>tartozásod</strong>, először azokat <strong>fizesd vissza</strong>, mivel jóval többet kamatoznak, mint amennyi profitot eleinte termelni tudnál másfajta befektetésekkel.</li>
    <li><strong>Olvass utána alaposan</strong>. Ne fektess csak azért valamibe, mert egy cikkben azt olvastad, hogy megéri.</li>
    <li><strong>Kezdj bele ma.</strong></li>
    <li><strong>Tanuld meg az alapokat</strong>. A befektetés alapjai egyszerűen olyan dolgok, melyeket meg kell tanulnod ha meg akarod dolgoztatni a pénzed. Ehhez pedig idő, kitartás és mindenek előtt ész kell.</li>
</ol>
<p><strong>Tudod mikor volt a legjobb időpont befektetni? 2004-ben. És a második legjobb? Ma.</strong></p>
