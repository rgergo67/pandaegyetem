<p>Alapvetően kétféle tanulnivalót különböztetünk meg: az egyik amit csak bemagolni lehet, a másik amit muszáj megérteni, ha javítani szeretnél a jegyeiden.</p>

<h2>Ha valamit be kell magolni</h2>

<p>Legyen szó versről, évszámokról, vagy akár japán írásjelekről, az egyetlen járható út a magolás. Legalábbis a legtöbben így hivatkozunk rá, és a szó hallatán egyből fel is áll a hátunkon a szőr, de legalábbis elfog a gyomorgörcs. Mindenki utál magolni...</p>

<p>... hacsak, nincs valami jobb, érdekesebb megoldás, ebből nézünk párat, amit már mi is használtunk.</p>

<h3>Tanulás ismétléssel</h3>

<p>Húha, most aztán újat mondtunk! Akármilyen nyilvánvalónak tűnik, az ismétlés szinte mindig beválik, csak rengeteg időt igényel. Mi például ezt használtuk a következő sorok megtanulásához:</p>

<p class="italic border-l-4 pl-8">„…bármely stacionárius sztochasztikus jel varianciájának kiszámítása egy meghatározott determinisztikus pozitívidő-függvény négyzetes időintegráljának meghatározására vezethető vissza, ezért a szabályozási kör minimális hibavarianciára való optimális méretezése egyenértékű ugyanezen kör olyan optimális determinisztikus szintézisével, amikor a célfüggvény az egyszerű négyzetes integrálkritérium, a bemenőjel pedig a sztochasztikus bemenőjel teljesítmény spektrumának egyik multiplikatív összetevőjéből invertált determinisztikus jel. Így a stacionárius sztochasztikus bemenőjelre minimális variancia alapon optimálisan méretezett állandó paraméterű rendszer egyszersmind négyzetes integrálkritérium szerint egy meghatározott determinisztikus jelre is optimális.”</p>

<p>Erre egyébként semmi szükségünk nem volt, csak középiskolában azzal vágtunk fel, hogy ilyen értelmetlennek tűnő dolgokat mondtuk fel csípőből. Ha jól emlékszem 2 hétig tanultam, talán 150-200 alkalommal is elolvastam, és úgy fújtam kívülről, hogy egy szavát nem értettem.</p>

<h3>Memória fogas tanulási technika</h3>

<p>A memória fogas lényege, hogy a megjegyzendő információt egy ismerős környezethez kötöd (ráakasztod). A lépései így néznek ki:</p>

<ol>
    <li>Először válassz ki egy jól ismert helyet, pl az otthonod, az út a suliba, vagy a kollégium.</li>
    <li>Tervezd meg az útvonalat amit be fogsz járni, például hálószoba, folyosó, konyha, bejárati ajtó, kert... Annyi megállót csinálj, ahány dolgot memorizálni szeretnél. </li>
    <li>Fogd a listát amit meg kell tanulnod, legen ez most egy bevásárló lista: tej, tojás, kenyér, banán </li>
    <li>Válassz ki egy elemet a listáról, és képzeld el, hogy ott van az első megállónál. A legjobb, ha valahogyan interakcióba tud kerülni egy ottani dologgal, vagy egy 1 mondatos történetet tudsz kreálni hozzá. Például felkelsz és hálószoba úszik a hideg tejben, gondolkodsz is rajta, hogy biztosan álmodsz. Ahogy kilépsz a folyosóra, valaki feléd dob két tojást, épphogy vissza tudod húzni a fejed. Valaki van a konyhában, már érzed a sülő kenyér illatát...</li>
    <li>A legjobb, ha az érzékszerveidet is bele tudod szőni, mint a hideg tej, vagy a friss kenyér illat</li>
</ol>

<p>Nyilván banális példának tűnik, hisz a suliban nem ilyesmit kell megtanulni, Petőfi születési dátumán nincs szaga vagy hőmérséklete. Igazad van, ez csak egy lehetséges módszer, de például ha a periódusos rendszer elemeinek sorrendjét kellene memorizálnom, valószínűleg ezt használnám. Első helyen víz lenne és a H2O-ból eszembe jutna, másodikon egy héliumos lufi, harmadikon egy lítiumos aksi és így tovább.</p>

<h3>Minták</h3>

<p>Tegyük fel, hogy a mohácsi csata évszámát kell megtanulni, 1526 augusztus 29. Én átírnám csak számokra: 15260929, és megnézném a billentyűzet numerikus részén, hogyan kell beütni. Nem egy bonyolult dolog: 15 és 26 egymás mellett lévő átlós számok, és a 09 és 29 is valahogy átlós és könnyen megjegyezhető. </p>

<p>Így valószínűleg nem a hosszútávú memóriádban fog rögzülni az információ, viszont arra tökéletes, hogy ha van 3-4 évszám amit szinte biztosan kérdeznek, óra előtt így átnézed és szerintem garantált, hogy ha magad elé képzeled a billentyűzetet, akkor be fogod tudni pötyögni az évszámot.</p>

<h2>Ha valamit meg kell érteni</h2>

<p>A matek, fizika, programozás mind olyan tantárgy, aminél nem mindig elég a magolás. Néha ugyan vannak egyszerű dolgozatok, ahol ha tudod a képletet, csak behelyettesítesz, azonban egyre több olyan számonkéréssel fogsz találkozni, amikor csavarnak egyet a feladaton éppen azért, hogy lássák, érted is a dolgot, nem csak magolsz.</p>

<p>Konkrétan magában a megértésben nem tudunk segíteni. Ha a tanárod nem tudta elég érthetően elmagyarázni, kérd meg egy osztálytársadat aki érti, hogy magyarázza el a saját szavaival, vagy fizess be korrepetálásra. Szerintem akkor jó egy tanár, ha az adott dologra tud egy hasonlatot mondani, vagy valamivel párhuzamba tudja állítani.</p>

<p>Ha sikerült eljutni addig, hogy megértsd az adott dolgot, már csak meg kell tanulni valahogy, hogy jegyzetek nélkül is el tudd mondani, fel tudd használni.</p>

<h3>Mondd el a saját szavaiddal</h3>

<p>Ha érted mi történik, próbáld meg elmondani a saját szavaiddal, nem baj ha nem megy szó szerint. Egy egyetemi szóbelinél is sokkal jobban értékeli a tanár, ha látja hogy nagyjából érted miről van szó, mintha a folyamat első felét leírnád hibátlanul, a végéből meg nem tudnál semmit.</p>

<h3>Tanítsd meg valaki másnak</h3>

<p>Keress valakit, aki nem érti, és próbáld megtanítani neki. Ez nekünk mindig  remekül bevál, egyszerűen aközben, hogy próbálod elmondani valaki másnak, rájössz, hogy néhány dologról csak azt hitted, hogy tudod és most jobban belegondolva nem is tudtad, épp hogy csak most értetted meg igazán. Próbáld ki, biztosan mondasz majd olyanokat, hogy "Nehéz ezt elmagyarázni", és akkor jusson eszedbe, hogy azért, mert még mindig nem érted igazán. Ülj le, olvasd át újra, és gondolkodj rajta, hogyan tudnád ezt egyszerűen elmagyarázni. Menni fog!</p>

<p>További tippek találsz a könyvünkben:<br>
    <a href="{{ route('jobb-jegyek') }}"><img loading="lazy" class="alignnone size-medium wp-image-162" src="{{ asset('images/cikkek/jobb-jegyek-10-lepesben-fb-preview-image-768x403.jpg') }}" alt="" width="768" height="403"></a></p>
